---
layout: post
title: Poczucie pustki a relacja z Bogiem
author: jakub_godawa
date: '2019-05-30 18:05:33'
intro_paragraph: >-
  Podobnie jak dojmujący jest ból zęba, gdy zostanie wyrwany z korzeniami,
  trudno znieść uczucie pustki, gdy ktoś odchodzi z naszego życia na zawsze.
---
Truizm przypominający o tym, że wszyscy zginiemy, jest łagodną i złudną obietnicą przyszłości. Kryszna mówi, że tak naprawdę już jesteśmy martwi i wszyscy wokół nas także. Przypominał o tym Ardżunie na polu bitwy, gdy ten opłakiwał swoje rodzinne relacje.

Skąd ten bezprecedensowy wniosek? Gdy Kryszna mówi, że już jesteśmy martwi, chodzi mu o nasze ciało. Logika podpowiada, że aby coś było możliwe dla danej rzeczy, ta musi mieć tego zalążek już w sobie. Przykładowo, gdy z malutkiego nasiona wyrasta ogromne drzewo, zaczynamy rozumieć, jak wiele nie wiedzieliśmy o nim wcześniej. Tak samo, gdy żywe ciało nagle pada martwe, można wydedukować, że śmierć była zapisana w nim od samego początku. Trwała równolegle z życiem lecz wcześniej nieprzejawiona. W tym sensie wszyscy jesteśmy martwi, mamy w swym ciele nieujawniony potencjał śmierci.

Kryszna nie kończy jednak na tej ponurej wieści. Wszyscy jesteśmy przywiązani do ciała i on doskonale o tym wie. Nasze związki z innymi ludźmi są czysto cielesne, choć czasami przebija w nas świadomość duchowa i dostrzegamy wzajemne relacje na innym poziomie. Bóg przypomina nam, że tak naprawdę nigdy nie zginiemy ponieważ nigdy się nie urodziliśmy. Jak pięknie tłumaczy to pani Iwona Szuwalska:

Bhagawadgita ([2.11](http://www.bhagavadgita.eu/?p=704)):

_Niewarte jest rozpaczy to, co opłakujesz_\
_Tak wielkimi słowami, gdyż prawdziwy mędrzec_\
_Łez nie roni nad żywym ani nad umarłym._

Pytanie jest zasadnicze, po co płakać nad czymś, co i tak umrze? Człowiek ma jednak emocje i nie jest istotą w pełni racjonalną. Wielokrotnie spotykają go chwile, w których płacze nie tylko nad tymi, którzy odchodzą, ale i nad tymi, którzy są wśród żywych, ale nie są już z nim – w związku, w przyjaźni, w najbliższym otoczeniu. Właśnie wtedy Kryszna przypomina, aby zwrócić się do niego, ponieważ inne relacje są jedynie chwilowe – na poziomie ciała, umysłu, słów – podczas gdy relacja z nim jest wieczna, duchowa. Z uśmiechem mówi, aby nie przywiązywać się do tego, co i tak z góry stracone, ale patrzeć na to co tymczasowe poprzez pryzmat wiecznej relacji z nim. Wtedy nasze codzienne relacje mają prawdziwy (niezależny od funkcji czasu) sens. 

Warto przy tym pamiętać, że tendencja umysłu jest z reguły odwrotna – wolimy lamentować nad tym, co nie jest warte smutku i zapominać o wszystkim, co podnosi nas na duchu. Wiedząc o tym, możemy zdecydować się na wysiłek i zmianę perspektywy, a poprzez wielokrotne obieranie perspektywy duchowej w życiu codziennym, będziemy coraz mniej podatni na ból związany z uczuciem pustki. Niestety, wizyta u dentysty nadal może być trudna do zniesienia.
