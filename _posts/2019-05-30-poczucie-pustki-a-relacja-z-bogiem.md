---
layout: post
title: Poczucie pustki a relacja z Bogiem
author: jakub_godawa
date: '2019-05-30 18:05:33'
intro_paragraph: >-
  Podobnie jak dojmujący jest ból zęba, choć wyrwany został z korzeniami, tak
  trudno jest znieść uczucie pustki, gdy ktoś z naszego życia odchodzi na
  zawsze.
categories: 'ból, rozpacz, bhagawadgita'
---
Truizm przypominający o tym, że wszyscy zginiemy, jest łagodną i złudną obietnicą przyszłości. Kryszna mówi, że tak naprawdę już jesteśmy martwi i wszyscy wokół nas także. Przypominał o tym Ardżunie na polu bitwy, gdy ten opłakiwał swoje rodzinne relacje.

Skąd ten bezprecedensowy wniosek? Gdy Kryszna mówi, że już jesteśmy martwi, chodzi mu o nasze ciało. Logika podpowiada, że aby coś było możliwe dla danej rzeczy, ta musi mieć tego zalążek już w sobie. Przykładowo, gdy z malutkiego nasiona wyrasta ogromne drzewo, zaczynamy rozumieć, jak niepozorne wydawało nam się wcześniej. Tak samo, gdy żywe ciało nagle pada martwe, można wydedukować, że śmierć była wpisana w jego naturę od samego początku. Trwała ona równolegle z życiem lecz wcześniej była po prostu nieprzejawiona. W takim sensie wszyscy jesteśmy martwi, ponieważ nosimy w swoim ciele nieprzejawioną śmierć.

Kryszna nie kończy jednak na tej ponurej wieści. Doskonale wie, że wszyscy jesteśmy przywiązani do ciała, ale jedynie zaczyna od takiej terapii szokowej. Daje nam do zrozumienia, że związki z ludźmi które powodują ból są czysto cielesne, i że możemy wznieść się ponad świadomość cielesną i dostrzec nasze relacje na innym poziomie. Bóg przypomina nam, że tak naprawdę nigdy nie zginiemy ponieważ nigdy się nie urodziliśmy. Jak pięknie tłumaczy to pani Iwona Szuwalska:

Bhagawadgita ([2.11](http://www.bhagavadgita.eu/?p=704)):

_Niewarte jest rozpaczy to, co opłakujesz_\
_Tak wielkimi słowami, gdyż prawdziwy mędrzec_\
_Łez nie roni nad żywym ani nad umarłym._

Pytanie jest zasadnicze, choć niestety czysto racjonalne – po co płakać nad czymś, co i tak umrze? Zdarzają się chwile, w których płaczemy nie tylko nad tymi, którzy odchodzą, ale i nad tymi, którzy są wśród żywych, ale nie są już z nami – w związku, w przyjaźni, w najbliższym otoczeniu. Co więcej, zdolni jesteśmy nawet płakać z racji utraty rzeczy, który wcześniej były nasze. 

Kryszna przypomina, aby zwrócić się do niego, ponieważ inne relacje są jedynie chwilowe – na poziomie ciała, zmysłów, słów – podczas gdy relacja z nim jest wieczna, duchowa. Z uśmiechem mówi, aby nie przywiązywać się do tego, co i tak z góry stracone, ale patrzeć na to co tymczasowe poprzez pryzmat wiecznej relacji z nim. Wtedy nasze zwykłe codzienne relacje mają prawdziwy, niezależny od czasu, sens. 

Warto przy tym pamiętać, że tendencja umysłu jest odwrotna – wolimy lamentować nad tym, co nie jest warte uczuć i zapominać o tym, co podnosi nas na duchu. Jeśli zdamy sobie z tego sprawę w momentach żalu, możemy zdecydować się na wysiłek i zmianę perspektywy (na przykład zamiast patrzenia w podłogę, spojrzenia w niebo), a poprzez kontemplację rzeczywistości duchowej, będziemy coraz mniej podatni na ból związany z uczuciem pustki (przykładowo po rozstaniu, utracie osoby bliskiej czy w chorobie).
