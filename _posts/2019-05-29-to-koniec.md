---
layout: post
title: 'Owoce, liście, radości i smutki'
author: jakub_godawa
date: '2019-05-29 13:05:00'
intro_paragraph: >-
  Intensywność przeżycia, które zawdzięczamy cierpieniu, często prowadzi nas do
  poszukiwań duchowych. Jedni nazwą je sensem istnienia, drudzy miłością,
  jeszcze inni głębokim spokojem, spełnieniem czy błogością. Człowiek bowiem
  szuka przeżycia duchowego z racji swojej prawdziwej tożsamości.
categories: 'bhagawadgita, kryszna, cierpienie'
---
_Bhakti_ w dużej mierze rozpoczyna się wraz z decyzją o pewnym końcu. Że oto koniec niezdefiniowanego cierpienia. Kryszna mówi o czterech rodzajach osób, które do niego lgną: cierpiących, szukających wiedzy, szukających bogactwa, oraz tych, które już go znają i chcą dalej wygrzewać się w jego słońcu. Najwięcej jest tych pierwszego rodzaju i ciężko się temu dziwić. Każdy z nas rozumie, że pieniądze szczęścia nie dają, że sama wiedza wiosny nie czyni, Krysznę mało kto zna, a cierpimy wszyscy – jedni mniej, drudzy więcej.

To właśnie intensywność przeżycia, które często zawdzięczamy cierpieniu, prowadzi nas do poszukiwań duchowych. Jedni nazwą je sensem istnienia, drudzy miłością, jeszcze inni głębokim spokojem, spełnieniem, błogością. Człowiek bowiem szuka przeżycia duchowego z racji swojej prawdziwej tożsamości. Ulotne emocje, powtarzające się schematy cierpienia osadzone w pewnej nieuświadomionej traumie, cała ich eksplozja nie da człowiekowi takiego katharsis, po którym powie, "Oto mój cel się wypełnił". Do tego niezbędna jest łaska, która jest poza naszą kontrolą. Dlatego, stety niestety, częste próby nawet artystycznej transgresji umysłu mogą nie dać upragnionego efektu duchowego zadowolenia (co nie znaczy, że należy ich zaniechać, jeśli taka jest natura danego człowieka).

Żeby pożegnać się z bólem trzeba wysiłku. Trzeba decyzji, powiedzenia sobie, "OK, nie będę się już tym raczył. To był niezwykły pokarm i kiedy miałem na niego ochotę, sięgałem po dawne wspomnienia jak po słodycze. Teraz, gdy czuję falę nienazwanych emocji, których powstrzymanie byłoby wyłącznie obosieczną represją, podaruję je Bogu".

Kryszna mówi w Bhagawad Gicie ([9.26](http://www.bhagavadgita.eu/?p=4017)): 

_Gdy ktoś obdarzony oddaniem i o czystym sercu ofiaruje Mi liść, kwiat, owoc lub wodę, przyjmuję ją._

W podobny sposób możemy myśleć o emocjach. Tak naprawdę Kryszna zainteresowany jest nimi najbardziej. To, że darujemy mu owoce, kwiaty, liście i wodę, służy tylko temu, aby mogło wykształcić się w nas naturalne pragnienie podarowania Mu swojego serca. Szczerego serca. To jest warunek. Nikt bowiem nie chce być w związku nieszczerym, nawet On, ba!, zwłaszcza On. Bo po co komu taki związek?
